# Scrum-ohje-GitHub-Newbies
Ohjelmistoprojekti kurssin GitHub Newbies ryhmän toisen viikon scrum harjoitus

## Scrum-syklin yleiskuvaus
Scrum on viitekehys, jota käytetään projektin hallinnan apuna ketterässä projektityössä. Scrumia hyödyntävä ketterä projekti koostuu määrämittaista sprinteistä, joita suoritetaan siihen asti, kunnes projekti on julkaistu eikä jatkokehitystä tehdä. Ohjelmistoprojektissa työvaiheet ovat yleensä määrittely, suunnittelu, toteutus, testaus ja julkaisu. Projektin eri toiminnallisuudet voivat olla eri vaiheessa kehitystä saman sprtintin aikana. 

## Sprintit

Sprintin eli iteraation pituus on enintään kuukausi, mutta usein tätä lyhyempi, esimerkiksi kaksi viikkoa. Tänä aikana tavoitteena on saada valmiiksi työjonon kärjestä otettuja asioita ja saattaa ne julkaistavaan kuntoon. Sprintin työjono (sprint backlog) ja sen tehtävät suunnitellaan etukäteen, sillä niihin ei tehdä muutoksia sprintin aikana. Uusi sprintti alkaa heti edellisen päätyttyä. 

## Työjonot

Työjono sisältää konkreettisia tehtäviä, jotka ovat projektin tuotteeseen haluttuja toiminnallisuuksia. Työjono järjestetään tärkeysjärjestykseen siten, että tärkeimmät toiminnallisuudet ovat ensimmäisinä. Tällöin tärkeimmät toiminnallisuudet saadaan valmiiksi ensin. Järjestys tarkistetaan joka sprintin alussa ja tämän perusteella asetetaan sprintin työjono. Tuotteen haltija toimii tässä priorisoijana. 

Sprintissä tiimiläiset valitsevat itselleen tehtävät työjonosta. Jokainen tiimiläinen voi muuttaa sprintin työjonoa sekä lisätä ja poistaa tehtäviä. Jokaisesta tehtävästä määritellään työmääräarvio ja arviota päivitetään. Epäselvät työt määritellään työjonoon laajempana osiona. Kun epäselvästä työstä ymmärretään enemmän, päivitetään sitä sen mukaan.

## Roolit
+ Tuoteomistaja

Asiakkaan tai organisaation oma, asiakkaan tarpeita edustava henkilö, jonka tehtävä on huolehtia tuotteen työjonon sisällöstä ja priorisoinnista. Pääasiallinen yhteyshenkilö kehitystiimin ja asiakkaan välillä. Tuoteomistaja on tavallaan projektin johtaja, joka päättää ja on vastuussa kehitettävän ohjelmiston tai sovelluksen vaatimuksista ja ominaisuuksista – kukaan muu kehitystiimissä ei voi päättää näitä tuoteomistajan ohi.

+ Scrum Master

Eräänlainen projektin manageri tai koordinaattori, joka sekä johtaa että palvelee kehitystiimiä. Scrum master mahdollistaa tavoitteiden saavuttamisen, poistaa esteitä tiimin työskentelyltä, huolehtii Scrumin rituaalien toteutumisesta, johtaa päivittäisen tapaamisen ja huolehtii siitä, että tiimillä on työrauha. 
+ Kehitystiimi

Tiimit ovat itseohjautuvia ja itsenäisiä; ne päättävät itse miten haluttuun lopputulokseen päästään. Tiimin sisällä ei käytetä nimikkeitä. Tiimin jäsenillä on kaikki tarvittavat taidot, joita tuotteen kehittämiseksi tarvitaan. Tiimin koko on rajattu, jotta työ olisi mahdollisimman sujuvaa ja tehokasta. Mikäli tarvitaan – ja usein tarvitaankin – projektiin enemmän henkilöstöresursseja, on parempi perustaa useampi rinnakkainen tiimi, kuin kasvattaa tiimin kokoa.



## Kokoukset
### Päiväpalaveri (daily scrum)
Päiväpalaverit ovat enintään 15 minuutin mittaisia palavereja, jossa kehitystiimi sopii keskinäiset työnsä ja luo suunnitelman seuraavan 24 tunnin tekemiselle. 

Palaverissa kehitystiimin jäsenet kertovat, mitä ovat tehneet, mitä tulevat tekemään ja onko tekemiselle mahdollisesti esteitä. 

### Sprinttikatselmus (sprint review)
Sprintin lopussa pidetään epämuodollinen palaveri, jossa käydään läpi kuluneen sprintin aikaansaannokset. Samalla sopeutetaan tarvittaessa tuotteen kehitysjonoa. Sprinttikatselmuksen aikana scrumtiimi ja sidosryhmät selvittävät yhteistyössä, mitä sprintissä kehitettiin ja mitä tullaan kehittämään seuraavassa sprintissä. 

### Sprintti retrospektiivi (sprint retrospective)
Retrospektiivissa scrumtiimillä on tilaisuus tarkastella työskentelyään ja tehdä suunnitelmia kehitysprosessin mahdollisille parannuksille. Parannukset toteutetaan seuraavassa sprintissä. Sprintin retrospektiivi pidetään sprinttikatselmuksen jälkeen ja ennen seuraavan sprintin suunnittelupalaveria. 

## Miksi Scrum toimii?
Scrum vastaa nykyajan tiuhaan muuttuviin tarpeisiin ja toimiessaan tarjoaa asiakkaalle nopealla aikataululla käytettävän version tuotteesta. Menetelmän toimiessa pystymme priorisoimaan työssämme asiakkaalle tärkeät seikat. Pystymme myös ketterämmin tekemään muutoksia projektiin asiakkaan mahdollisesti muuttuvien tarpeiden mukaisesti. Scrumissa kehittäjätiimi tekee töitä samanaikaisesti yhdenvertaisina. Tiimin pysyessä pienenä (yleensä alle 10 henkilöä) kommunikaatio ja yhteistyö on tiimin sisällä tehokasta. Scrumin vahvuuksia ovat siis mm. **mukautumiskyky**, **priorisoiminen** ja asiakkaan sekä kehittäjätiimin **korkeampi tyytyväisyys**

## Lähteet / Lue lisää
+ [Scrum-opas – Scrumin määritelmä ja pelisäännöt](https://scrumguides.org/docs/scrumguide/v2017/2017-Scrum-Guide-Finnish.pdf)
+ [Why Does Scrum Work?](https://www.agilest.org/scrum/why-does-scrum-work/)